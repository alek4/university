#basi-dati

Un **DBMS** è un sistema software in grado di gestire collezioni di dati che siano *grandi*, *condivise* e *persistenti*, assicurando *affidabilità* e *privatezza*. Questo sistema deve essere *efficiente* ed *efficace*.

_Caratteristiche_ delle basi di dati:
- Sono ***grandi***, possono avere dimensioni enormi o comunque in generale molto maggiori della memoria centrale disponibile
- Sono ***condivise***, diverse applicazioni e utenti devono poter accedere, secondo opportune modalità a dati comuni. In questo modo si riduce la *ridondanza* dei dati, poiché si evitano ripetizioni, riducendo di conseguenza la possibilità di *inconsistenze*: è possibile che, nel caso in cui si hanno diverse copie dello stesso dato, in qualche momento non siano uguali; mentre se ogni dato è memorizzato in modo univoco non si avranno disallineamenti. 
- Sono ***persistenti***, hanno un tempo di vita che non è limitato dalle singole esecuzioni dei programmi che le usano.

*Caratteristiche* dei DBMS:
- Garantiscono l'***affidabilità***, ovvero la capacità del sistema di conservare intatto il contenuto della base di dati in caso di malfunzionamenti HW e SW; aspetto essenziale per questo tipo di sistemi. A questo scopo i DBMS forniscono funzionalità di *salvataggio* e *ripristino*
- Garantiscono la ***privatezza*** dei dati, ciascun utente viene abilitato a svolgere solo determinate azioni sui dati, previa autorizzazione
- Sono ***efficienti***, ovvero capaci di svolgere le operazioni utilizzando un insieme di risorse (spazio e tempo) che sia accettabile per l'utente.
- Sono ***efficaci***.

Un ***modello (logico) dei dati*** è un insieme di concetti utilizzati per organizzare i dati di interesse e descriverne la struttura in modo che essa risulti comprensibile a un elaboratore, tutto ciò è possibile grazie ai meccanismi di strutturazione che il modello fornisce. Il modello relazionale è quello che vedremo noi, esso permette di definire tipi per mezzo del costruttore *relazione*.
Esistono altri tipi di modelli:
- modello *gerarchico*, basati sull'uso di alberi 
- modello *reticolare*, basato sul'uso di grafi
- modello a *oggetti*, sviluppato come estensione del modello relazionale, estende alle basi di dati il paradigma della programmazione a oggetti
- modello *XML*
- modelli semistrutturati e flessibili, chiamati *NoSQL*, che cercano di superare la rigidità e problemi di prestazioni dei modelli relazionali

Le basi di dati sono composte sostanzialmente da due parti: lo ***schema*** della base di dati, nel tempo non cambia e descrive le caratteristiche dei dati; e una parte variabile nel tempo detta ***istanza*** o ***stato*** della base di dati, costituita dai valori effettivi.

Lo ***schema di una relazione*** (componente *intensionale*) è costituito dal nome della relazione seguito dai nomi dei suoi attributi, per esempio:
$$
Docenza(Corso, NomeDocente)
$$

Se gli attributi di una relazione costituiscono le "colonne" della relazione, l'***istanza di una relazione*** (componente *estensionale*) è costituita dall'insieme, variante nel tempo, delle sue righe, per esempio:

| NomeDocente |    Corso     | 
|:-----------:|:------------:|
|    Rossi    | Basi di dati |
|    Neri     |     Reti     |
|    Verdi    |  Linguaggi   |

#### Livelli del DBMS

Per descrivere meglio un DBMS possiamo analizzare la sua architettura composta da tre livelli, *esterno*, *logico* e *interno*, per ciascuno di essi esiste uno schema:
- ***Schema logico***, costituisce una descrizione dell'intera base di dati per mezzo del modello logico adottato dal DBMS (nel nostro caso: relazionale)
- ***Schema interno***, costituisce la rappresentazione dello schema logico per mezzo di strutture fisiche di memorizzazione; descrive come i dati sono memorizzati fisicamente nella memoria di massa
- ***Schema esterno***, costituisce la descrizione di una porzione della base di dati di interesse, per mezzo del modello logico. Permette di organizzare in modo diverso i dati per riflettere al meglio il punto di vista di un particolare utente o insieme di utenti

>Nei sistemi moderni, il livello esterno non è esplicitamente presente ma è possibile definire delle *viste* (o views), ovvero dei meccanismi che ci permettono di "ritagliare" i dati della base di dati per utenti con permessi e interessi diversi

#### Indipendenza dei dati

Questa architettura garantisce l'*indipendenza dei dati*, essa permette ad utenti e programmi di interagire con la base di dati a un elevato livello di astrazione, che prescinde dai dettagli implementativi della base di dati. L'indipendenza è composta da:
- ***Indipendenza fisica***, che consente di interagire con il DBMS indipendentemente dalla struttura fisica dei dati. Permette di modificare le strutture fisiche dei dati senza influire sulle descrizioni dei dati
- ***Indipendenza logica***, permette di interagire con il livello esterno della base in modo indipendente dal livello logico. Permette di modificare uno schema esterno senza dover modificare lo schema logico, oppure permette di modificare lo schema logico senza alterare le strutture esterne

#### Linguaggi per basi di dati

Per interfacciarci con il DBMS avremo bisogno di vari linguaggi per basi di dati, si distinguono due categorie:
- *linguaggi di definizione dei dati* (**DDL**), utilizzati per definire gli schemi logici, esterni e fisici e le autorizzazioni per l'accesso
- *linguaggi di manipolazione dei dati* (**DML**), utilizzati per l'interrogazione e la modifica delle istanze di basi di dati

#### Tipi di utenze

Varie tipologie di utenza possono interagire con una base di dati o con un DBMS:
- ***Amministratore della base di dati*** (DBA), è la persona responsabile della progettazione, controllo e amministrazione della base di dati con massimi privilegi
- ***Devel user***, definiscono e realizzano i programmi che accedono alla base di dati, avranno bisogno di ampi privilegi
- ***Occasional user***, utenti occasionali che conoscono SQL di cui però non si sa quando si connetteranno
- ***Casual user***, utenti casuali che non conoscono né lo schema della base né SQL

#### Modello relazionale

Il **modello relazionale** si basa su concetti di *relazione* e *tabella*, una relazione matematica sugli insiemi $D_1$ e $D_2$ (chiamati domini della relazione) è sottoinsieme di $D_1 \times D_2$. Le relazioni possono essere rappresentate graficamente in forma tabellare. 
Chiamiamo ***grado*** di una relazione il numero $n$ delle componenti del prodotto cartesiano, mentre il numero delle istanze (righe della tabella) viene chiamato ***cardinalità*** della relazione

Ricordiamo che una relazione è un *insieme*, quindi:
- non è definito alcun ordinamento fra le n-uple; due tabelle con le stesse righe ma in ordine diverso rappresentano la stessa relazione
- le n-uple di una relazione sono distinte l'una dall'altra, non possono esistere due n-uple identiche.

Però, ciascuna n-upla è, al proprio interno, *ordinata*: l'i-esimo valore corrisponde all'i-esimo dominio. Questa struttura non è sempre quella ottimale, nel nostro caso, infatti, questo ordinamento potrebbe portare ad errori. E' evidente come le informazioni che siamo interessati ad organizzare abbiano una struttura riconducibile a quella dei record: una relazione è un insieme di record omogenei, definiti sugli stessi campi. A questi campi viene associato un nome, detto attributo, che descrive il "ruolo" del dominio stesso.

Ora che abbiamo risolto il problema dell'ordinamento nelle n-uple, possiamo usare la seguente notazione per indicare un valore all'interno di una ralazione sull'attributo $A_k$:
$$
t[A_k]
$$
con $t$ che indica una determinata tupla (riga della tabella).

#### Schemi ed istanze

Ora cerchiamo di dare delle definizioni un po' più precise, distinguendo il livello degli schemi da quello delle istanze.
- ***schema di relazione***, costituito da un simbolo $R$, detto *nome della relazione*, e da un insieme di attributi $X = \{ A_1, A_2, ..., A_n \}$, solitamente indicato con $R(X)$ 
- ***schema di base di dati***, è un insieme di schemi di relazione con nomi diversi:
$$
R = \{R_1(X_1), R_2(X_2), ..., R_n(X_n)\}
$$
- ***istanza di relazione*** su uno schema $R(X)$ è un insieme $r$ di tuple su $X$ 
- ***istanza di base di dati*** su uno schema $R = \{R_1(X_1), R_2(X_2), ..., R_n(X_n)\}$ è un insieme di relazioni $r = \{r_1, r_2, ..., r_n\}$, dove ogni $r_i$ è un'istanza di relazione sullo schema $R_i(X_i)$.