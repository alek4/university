#statistica

La ***statistica*** si occupa della raccolta, della descrizione e dell'analisi dei dati, permettendo di trarne delle conclusioni.
- **Statistica descrittiva**, parte della statistica che si occupa di descrivere e riassumere i dati
- **Statistica inferenziale**, parte della statistica che si occupa di trarre conclusioni dai dati

Chiameremo ***popolazione*** l'insieme di tutti gli elementi di nostro interesse, un sottoinsieme della popolazione che viene studiato in dettaglio si chiama ***campione***.

***Frequenza***: numero di volte in cui un certo valore si verifica in un insieme di dati
***Frequenza relativa***: $f/n$, dove $n$ è il numero totale di osservazioni nell'insieme di dati ^1cf92d

## Media campionaria

La ***media campionaria***, usata per indicare il centro di un insieme di dati, è definita da:
$$
	\overline x = \frac{\sum_{i=1}^{n}{x_i}}{n}
$$
Se ciascun valore viene incrementato di una costante $c$, allora anche la media campionaria viene incrementata di $c$.
Se ciascun valore viene moltiplicato per $c$, lo è anche la media campionaria.

>N.B. un punto debole della media campionaria è il suo valore che può essere ampiamente influenzato da eventuali valori estremi (**outliers**)

Gli ***scarti*** sono le differenze tra ciascun valore dei dati e la media campionaria. La somma di tutti gli scarti rispetto alla *media campionaria* è sempre uguale a 0. 

## Mediana campionaria

La ***mediana campionaria*** è un'altra statistica per indicare il centro di un insieme di dati, ma non è *influenzata* dai valori estremi.

Si dispongono i valori dei dati in ordine, dal più piccolo al più grande. Se il numero di valori è dispari, allora la mediana è il valore intermedio della lista ordinata; se è pari, la mediana è la media dei due valori intermedi.

Il 100$p$-esimo ***percentile campionario*** è un valore maggiore o uguale di almeno 
100$p$ percento dei valori dei dati, e minore o uguale di almeno 100(1 - $p$) percento dei valori dei dati. Se due valori dei dati soddisfano questa condizione, allora il 
100$p$-esimo percentile campionario è la media aritmetica di essi.

Come calcolare il 100$p$-esimo percentile campionario di un insieme di dati di $n$ elementi:
1. Disponi i dati in ordine crescente.
2. se $np$ non è un intero, determina il più piccolo intero maggiore di $np$. Il valore dei dati in questa posizione è il 100$p$-esimo percentile campionario
3. Se $np$ è un intero, allora la media dei valori nelle posizioni $np$ e $np + 1$ è il 
   100$p$-esimo percentile campionario.

Il 25-esimo percentile campionario (*primo quartile*), il 50-esimo (*mediana o secondo quartile*) e il 75-esimo (*terzo quartile*) si chiamano ***quartili***.

## Moda campionaria

Un altro indicatore della tendenza centrale è la ***moda campionaria***, ovvero il valore che si verifica con maggiore *frequenza* nell'insieme di dati.

Se non esiste un singolo valore che si verifica più frequentemente degli altri, allora tutti i valori con la frequenza più alta sono detti *valori modali*. In questo caso si dice che non c'è un valore unico della moda campionaria.

## Varianza campionaria e deviazione standard

La ***varianza campionaria*** non si occuperà di misurare il "centro" di un insieme di dati, ma misurerà la dispersione dei dati sulla base della loro centralità espressa tramite la media campionaria.
La *varianza campionaria*, scritta $s^2$, dell'insieme di dati $x_1, x_2, ..., x_n$ di media $\overline x = \frac{1}{n}\sum_{i=1}^{n}{x_i}$ è definita come:
$$
\frac{\sum_{i=1}^{n}{(x_i - \overline x)^2}}{n-1}
$$
La quantità $s$, definita come:
$$
s = \sqrt{\frac{\sum_{i=1}^{n}{(x_i - \overline x)^2}}{n-1}}
$$
si dice ***deviazione standard campionaria***, espressa nella stessa unità di misura dei dati originali. Se moltiplichiamo ciascun valore del nostro campione per una costante $c$, la varianza del nuovo insieme di dati sarà uguale alla varianza campionaria dei valori iniziali moltiplicati per $c^2$; calcolando la radice quadrata delle due varianze otteniamo che la deviazione standard dei valori modificati è uguale al valore assoluto di $c$ moltiplicato per la deviazione standard dei valori originali

Chiamiamo $s^*$ ***coefficiente di variazione***, ovvero il rapporto tra la *deviazione standard* e il valore assoluto della *media*:
$$
s^*=\frac{s}{|\overline x|}
$$
Un grafo chiamato ***box plot*** viene usato per visualizzare alcune statistiche riassuntive di un insieme di dati. Per realizzarlo tracciamo un segmento orizzontale dal minore al maggiore dei dati. Al segmento sovrapponiamo un rettangolo, che si estende dal primo al terzo quartile. Il rettangolo è diviso in due parti da un segmento verticale in corrispondenza del secondo quartile.

Un **_diagramma Q-Q_** (o _diagramma quantile-quantile_) è una rappresentazione grafica che considera due campioni al fine di valutare la validità dell'ipotesi che i campioni stessi seguano una medesima distribuzione. Questi diagrammi si basano sul fatto che i quantili campionari rappresentano l'approssimazione di quantili teorici che, considerati tutti insieme, individuano univocamente la distribuzione dei dati.
Pertanto, se due campioni hanno un'uguale distribuzione, allora estraendo da entrambi il quantile di un livello fissato si dovranno ottenere due numeri molto vicini (in quanto essi rappresentano approssimazioni diverse di uno stesso valore).